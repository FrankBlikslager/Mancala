Mancala
=======

Mancala is een spel voor twee personen, waarbij het doel van het spel is om zo veel mogelijk stenen te veroveren.

Het bord bestaat uit 14 vakjes, waarvan 12 kleine vakjes en 2 grote. Iedere speler begint met 4 steentjes in elk van zijn of haar 6 vakjes. In de loop van het spel probeert iedere speler zoveel mogelijk steentjes te verzamelen in zijn of haar grote vakje, ook wel Kalaha genoemd. Als de speler aan de beurt is kiest hij of zij een van zijn of haar eigen vakjes. Vervolgens worden alle steentjes die zich in dat vakje bevinden verdeeld over de andere vakjes van het bord tegen de richting van de klok in. Als het laatste steentje eindigt in de eigen Kalaha, mag de speler nog een beurt uitvoeren. Eindigt de speler in een leeg vakje van zichzelf, dan mag de speler alle steentjes uit het eigen vakje en het tegenoverliggende vakje van de tegenstander verplaatsen naar zijn of haar eigen Kalaha.